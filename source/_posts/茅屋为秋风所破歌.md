---
title: 茅屋为秋风所破歌
categories:
  - literature
date: 2020-11-24 14:25:54
tags:
---
杜甫

八月秋高风怒号⑴，卷我屋上三重茅⑵。茅飞渡江洒江郊，高者挂罥长林梢⑶，下者飘转沉塘坳⑷。

南村群童欺我老无力，忍能对面为盗贼⑸。公然抱茅入竹去⑹，唇焦口燥呼不得⑺，归来倚杖自叹息。

俄顷风定云墨色⑻，秋天漠漠向昏黑⑼。布衾多年冷似铁⑽，娇儿恶卧踏里裂⑾。床头屋漏无干处⑿，雨脚如麻未断绝⒀。自经丧乱少睡眠⒁，长夜沾湿何由彻⒂！

安得广厦千万间⒃，大庇天下寒士俱欢颜⒄，风雨不动安如山。呜呼⒅！何时眼前突兀见此屋⒆，吾庐独破受冻死亦足⒇！